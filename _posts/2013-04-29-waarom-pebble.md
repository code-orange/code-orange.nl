---
title: Waarom Pebble absoluut de moeite waard is
author: Tim
excerpt: "Afgelopen week heb ik na een jaar wachten eindelijk mijn Pebble in de post gevonden. Voor wie hem nog niet kent, de Pebble is één van de eerste smartwatches. Een horloge dus, maar met wat extra mogelijkheden."
secondp: "Deze smartwatch is op Frankwatching eerder besproken, maar het ging altijd vooral over de manier waar op het project tot leven is gekomen. Crowdsourcing is een geweldig concept, maar vandaag wil ik het hebben over wat je nou echt kunt met een Pebble, als eindgebruiker, developer en marketeer."
cover: cover-pebble.jpg
---

Afgelopen week heb ik na een jaar wachten eindelijk mijn Pebble in de post gevonden.
Voor wie hem nog niet kent, de Pebble is één van de eerste smartwatches. Een horloge dus, maar met wat extra mogelijkheden.

Deze smartwatch is op Frankwatching eerder besproken, maar het ging altijd vooral over de manier waar op het project tot leven is gekomen. Crowdsourcing is een geweldig concept, maar vandaag wil ik het hebben over wat je nou echt kunt met een Pebble, als eindgebruiker, developer en marketeer.
oparm
De Frankwatching Pebble watchface die ik maakte.

![De Frankwatching Pebble watchface die ik maakte.](/assets/blog/img/2013-04-29-waarom-pebble-oparm.jpg)

# Terminologie: hoe werkt Pebble?
Voor ik met vreemde woorden ga strooien zal ik eerst even kort toelichten hoe de Pebble werkt. Allereerst is het natuurlijk  'gewoon' een horloge, het vertelt je hoe laat het is.
De programma's die je op je Pebble kunt draaien, vallen uiteen in twee categorieën: watchfaces, die je de tijd laten zien, en apps.

# Watchfaces & apps
Het verschil is dat watchfaces bedoeld zijn om altijd aan te staan. Ze moeten dus zuinig om gaan met resources (zodat je Pebble niet vaker dan één keer in de week aan de oplader hoeft te leggen) en werken op basis van tijd. Normale apps zijn er vooral om informatie te laten zien (denk aan vertrektijden van de bus of het weer) en hebben ook toegang tot de knoppen van Pebble. Daarnaast mogen ze het scherm vaker updaten en niet alleen op vaste tijden.
Op dit moment kunnen geen van de beide type programma’s meer dan dit, maar zodra de definitieve eerste versie van de SDK (software development kit) uitkomt, kunnen programmeurs aan de slag met een plethora aan andere functies. Natuurlijk heeft het horloge dan toegang tot het internet, maar ook GPS en een magnetometer (bijvoorbeeld om een kompas mee te maken of om metalen pijpen te vinden in een muur). Het programma dat je in de afbeelding bovenaan mijn post ziet is een watchface. Elke minuut wordt het scherm geupdate met de juiste tijd.
Naast programma’s die direct op de Pebble draaien zijn er ook nog mogelijkheden van uit apps die op je telefoon draaien. Zo kan je agenda bijvoorbeeld een seintje aan je horloge geven als je naar een afspraak moet.

# Voor de gebruiker
Voor de gebruiker is Pebble nu dus een vet horloge dat de tijd laat zien op allerlei verschillende manieren, die je zelf makkelijk kunt wijzigen. Bovendien laat het je weten als er iets gebeurt dat je aandacht nodig heeft, door een boodschap op het scherm te tonen en te trillen. Ook zijn er simpele programma’s mogelijk, maar omdat er op dit moment nog niet meer is dan alleen controle over de knoppen, gaat dit niet verder dan een spelletje snake of een stopwatch.
snake

![Snake](/assets/blog/img/2013-04-29-waarom-pebble-snake.jpg)

# Voor de developer
Voor developers komen de spannendste mogelijkheden er nog aan. Op dit moment kun je je je creativiteit al delen met de wereld door een watchface te programmeren. Behalve vanaf de [officiele Pebble-pagina](http://getpebble.com) kun je vanaf verschillende plekken al nieuwe programma’s installeren. De populairste site om programma’s te verspreiden is nu [mypebblefaces.com](http://mypebblefaces.com). Op het moment van schrijven staan er al 489 downloadbare programma’s op.
De verhouding tussen het aantal beschikbare apps en het aantal apparaten is nu voor Pebble nu 0.009. Ter vergelijking: er zijn op dit moment ongeveer 850.000 Android-apps in de officiële Play Store en rond de 1 miljard toestellen (ik heb helaas geen exacte cijfers), goed voor een verhouding van 0.00085. Het komt erop neer dat Pebble een erg actieve developers-community heeft. Dat zorgt vaak voor goede tools, goede kennis van het platform en goede documentatie.
Verder zijn er voor ontwikkelaars van mobiele apps nog meer kansen. Het is namelijk al mogelijk om notificaties naar een Pebble te pushen van uit je eigen app (dus niet alleen voor standaard apps). Kortom: als er iets in je app gebeurt wat je graag via het horloge van een gebruiker wilt delen, kan dat nu prima.
notificatie
De notificatie is gestuurd vanuit een app die ik gemaakt heb, die Frankwatching in de gaten houdt voor nieuwe posts.

![De notificatie is gestuurd vanuit een app die ik gemaakt heb, die Frankwatching in de gaten houdt voor nieuwe posts.](/assets/blog/img/2013-04-29-waarom-pebble-notificatie.jpg)

# Voor de marketeer
Eerlijk is eerlijk, heel veel is er nog niet te melden. Er zijn op dit moment nog maar ongeveer 55,000 Pebbles op de wereld (een aantal dat snel toeneemt), dus het lijkt niet nuttig om nu al watchfaces in te zetten als onderdeel van een campagne.
Het is volgens mij echter wel núttig. Pebble mag dan de eerste echte en populaire smart watch zijn, _wearable technology_ is erg in opkomst. Dan gaat het dus niet alleen over smart watches, maar ook om bijvoorbeeld Glass van Google.

# Waarom zou je je erin verdiepen?
Nu kun je je misschien afvragen waarom, als er zoveel opkomende spelers zijn en nog niemand een duidelijke winnaar is, je je dan zou verdiepen in de Pebble. Het antwoord is heel eenvoudig: beginnen met programmeren voor de Pebble is doodsimpel. Een geoefende developer zal binnen een uurtje een simpele watchface-app werkend hebben.
Doordat de hardware die het apparaat gebruikt bekend is zijn er allerlei open-source tools die het makkelijk maken om programma’s voor Pebble te maken. Dat ze bij Pebble Technology niet geheimzinnig doen over de hardware zorgt er ook voor dat ervaring die je opdoet makkelijk mee te nemen is naar andere platformen en dus niet verloren gaat.

# Zorg dat je bekend raakt met Pebble!
Op dit moment is Pebble de grootste speler en ze hebben veel momentum opgebouwd.
Bovendien is de huidige user-base voor het grootste deel developer, dus we kunnen in de toekomst zeker op mooie applicaties en handige tools rekenen. Daarom denk ik dat het nu de moeite waard is om je bekend te maken met de Pebble. Als je dan écht aan de slag wilt heb je die kennis paraat en weet je al goed wat wel en niet mogelijk is.
En mocht dan uiteindelijk dit product het toch niet helemaal worden (wat nu lastig voor te stellen is), dan heb je in ieder geval waardevolle ervaring opgedaan.

Dit artikel verscheen eerder op [Frankwatching](http://www.frankwatching.com/archive/2013/04/29/pebble-de-eerste-smartwatch-de-moeite-waard/)
